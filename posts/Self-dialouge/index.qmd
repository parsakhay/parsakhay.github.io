---
title: "وقتی معیارها درست‌اند اما تصاویر سختگیرانه‌اند"
subtitle: "یادداشت شخصی"
date: 11-12-2024
date-meta: 11-12-2024
lang: fa
categories: [Persian, Personal]
image: "image.webp"
format:
  html:
    css: "Styles.css"
---

::: {.farsi-text}

مدتی است ذهنم درگیر این پرسش شده: چرا با اینکه سال‌ها برای داشتن روزهای پربار تلاش کرده‌ام، اغلب به نتیجه‌ی دلخواهم نرسیده‌ام؟

وقتی دقیق‌تر نگاه کردم، دیدم همیشه معیارهایی برای تعریف «یک روز خوب» داشته‌ام؛ معیارهایی روشن و منطقی. مثلاً اینکه کارهای برنامه‌ریزی‌شده را انجام بدهم، ساعت مشخصی را به مسئولیت حرفه‌ای‌ام اختصاص بدهم، و در عین حال انتظارات شخصی و اجتماعی‌ام را هم برآورده کنم. این معیارها به‌خودیِ خود سالم و حتی منعطف بودند. پس مشکل کجا بود؟

پاسخ را در چیزی بیرون از خودِ معیارها پیدا کردم: **تصاویر ذهنی**.  
در ذهنم از یک روز موفق، تصویری سخت‌گیرانه ساخته بودم: خودم را می‌دیدم پشتِ میز تحریرِ مرتب، بی‌وقفه تایپ می‌کنم؛ هر روز موسیقی را دقیق و «خشک» تمرین می‌کنم؛ برای نوشتن، همیشه دفترهای مرتب و دم‌دست دارم و دقیق می‌دانم به کدام سمت می‌روم. به ظاهر الهام‌بخش، اما در عمل فراتر از توان لحظه‌ای من بودند و نتیجه‌اش خستگی و ناامیدی بود.

تا اینکه هفته‌ی پیش، روی تخت و در اوج خستگی، به راهی تازه رسیدم. با یک گفت‌وگوی ساده و صادقانه با خودم، تصویر ذهنیِ سخت‌گیرانه را شکستم. فهمیدم اگر همان وظیفه—مثلاً کار روی یک فایل یا یک کد—را به‌جای پشت میز، در وضعیتی راحت‌تر و آرام‌تر روی تخت انجام بدهم، باز هم ارزشمند است. امتحان کردم؛ توانستم دو ساعت دیگر ادامه بدهم و بخش مهمی از کارهای عقب‌افتاده را جلو ببرم.

خلاصه‌ی تجربه: بدن و ذهنم لزوماً با **اصل کار** مخالف نیستند؛ مسئله تصویری است که از **شیوه‌ی انجام کار** ساخته‌ام. با تغییر تصویر ذهنی و تطبیقش با واقعیت‌های جسم و روان، همان اهداف در قالبی واقع‌بینانه‌تر و آرام‌تر قابل پیگیری‌اند.

:::
